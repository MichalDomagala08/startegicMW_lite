#Janek
Janek zerknął na Kasię przecierając czoło i ciężko wzdychając, zmęczony poszukiwaniem jagód. "Nie możemy tak dłużej żyć. Każdy dzień to walka o skórę na kościach. Wiesz, ile razy myślałem by po prostu zostawić ukochaną wioskę i spróbować szczęścia gdzie indziej?" - mówił Janek. Codziennie widział rówieśników, którzy choć także pochodzili z chłopskich rodzin, mieli znacznie więcej niż oni. Zawsze mu mówiono, że nie ma co zazdrościć, ale jak mógł tego nie robić, skoro ich życie było jedynie pasmem głodu i niedostatku. Czuł, że jeśli czegoś nie zrobi, skończy jak jego ojciec – umęczony przez życie, zgarbiony nad ziemią, nigdy nie zaznawszy lepszego losu. Najbardziej jednak bolał go fakt, że nikt nie dawał im szansy na zmianę. Że los zdawał się być przesądzony, a oni mieli jedynie wegetować na skraju społeczeństwa. Było w tym coś niesprawiedliwego, coś, co budziło w nim bunt.
#Kasia
Kasia spojrzała na brata z wielką troską i lekkim politowaniem. "A gdzie niby indziej, Janku? Wszędzie ludzie cierpią. Może niektórzy mają więcej, ale i tak żyją w przerażeniu, że to stracą." - powiedziała. "Ja wolę zostać i pomagać moim współtowarzyszom w tym w czym mogę. Ciocia zrobiła dla nas tyle, ile mogła. Czy mamy jej tak po prostu odmówić naszej wdzięczności?". Choć życie nie było dla nich łatwe, Kasia nigdy nie zapomniała o ludziach, którzy im pomogli. Ciocia może nie miała bogactwa, ale miała wielkie serce i to ona nauczyła Kasię, że dobro trzeba szerzyć, nawet jeśli samemu ma się niewiele. Często opowiadała jej historie o dawnych czasach, kiedy to ich matka pomagała sąsiadom, mimo że i im nigdy się nie przelewało. Kasia czuła, że gdyby teraz odwróciła się od innych, zaprzepaściłaby całe dziedzictwo swojej rodziny, mimo że ledwo pamiętała już swoich rodziców.
#Janek
"Wdzięczność nie napełni pustego żołądka!" - syknął Janek sfrustrowany. "Ja chcę czegoś więcej. Może nie jesteśmy wysoko urodzeni, ale nie musimy też żyć całkiem jak żebracy. Jesteśmy warci czegoś więcej!" Był młodszym bratem, a to oznaczało, że w oczach innych miał mniej do powiedzenia. Gdy patrzył na synów karczmarza czy rzemieślników, widział, jak nosili eleganckie ubrania, jadali do syta i mieli przed sobą przyszłość. Czasem przechadzając się po wiosce łapał kątem oka drwiące spojrzenia bogatszych od siebie rówieśników. On i Kasia nie mieli niczego, żadnego fachu, żadnej ziemi, żadnej szansy na lepszy los, a czuł, że zasługują na więcej i że jest w nich coś wyjątkowego. Wiedział, że jeśli nie wykorzysta okazji nadanych mu przez los, pozostanie nikim a on właśnie najbardziej na świecie nie chciał być biednym i głodnym nikim.
#Kasia
"Może i tak... ale czym się staniemy, jeśli będziemy myśleć tylko o sobie?" - Kasia odpowiedziała cicho i nieśmiale. Rozumiała jego gniew, bo ona także czuła frustrację, kiedy kolejny dzień musiała iść spać głodna. Ale jako starsza siostra pamiętała jeszcze słowa matki. Zanim rodzice odeszli, nauczyli ją, że dobro zawsze wraca. "Kiedy pomagamy innym, nie tylko czynimy świat lepszym, ale i sami stajemy się lepsi" – to mówiła jej matka, kiedy byli jeszcze dziećmi. Kasia wierzyła w to z całego serca, choć czasem życie wystawiało jej wiarę na próbę, bo świat był pełen niewdzięczników patrzących z góry na biedaków. Pamiętała, że choć dobroć nie daje od razu chleba, to daje coś ważniejszego – miejsce w sercach innych ludzi. A z czasem, inni ludzie mogą zapewnić Ci wszystko czego można by pragnąć, tylko trzeba się przed nimi otworzyć.
#Janek
Nagle, na skraju lasu dostrzegli niewyraźny cień postaci. Stała tam tajemnicza kobieta próbująca zbierać porozrzucane owoce, które musiały wypaść jej z koszyka. Janek patrzył na kobietę podejrzliwie, bo wiele razy słyszał historie o wędrownych czarownicach, które tylko czekały, by oszukać głupców. Przez chwilę nie ruszył się z miejsca, rozważając, czy to na pewno rozsądne. Jego podejrzliwość nie brała się jednak tylko z tych opowieści, bo jako ktoś, kto zawsze musiał walczyć o przetrwanie, nauczył się nie ufać nikomu. Wiedział, że w świecie, w którym żyją, słabość jest wykorzystywana, a dobroć często obraca się przeciwko tym, którzy ją okazują. Doświadczył tego, gdy jako dziecko próbował być czeladnikiem u rzemieślnika, a ten nie zapłacił mu, a jedynie powiedział, że biedak nic nie jest wart. Ta sytuacja wpędziła go jedynie w jeszcze większe kompleksy i nieufność do ofert dawanych przez życie
#Kasia
Kasia jednak nie czekając na brata skoczyła do pomocy. Będąc nieco bardziej doświadczona, zignorowała pierwszy instynkt przestrzegający ją przed wiedźmami. Podeszła do tajemniczej kobiety i zaczęła wkładać porozrzucane jabłka z powrotem do jej koszyka. Owoców było dużo, a Kasia była głodna, jednak całą swoją wolą powstrzymała się przed zjedzeniem choćby jednego. Jej postawa szybko przekonała też brata do pomocy, i razem zebrali owoce w mgnieniu oka. Znużona ciężką pracą i nękana głodem, Kasia przysiadła na pniu drzewa nieopodal ścieżki. Gdy po chwili złapała oddech, zapytała się kobiety, czy trzeba jej czegoś jeszcze. W głowie jednak kłębiły jej się myśli: "Kim jest ta Kobieta?". Ta jednak spojrzała na nich, uśmiechnęła się ciepło i powiedziała.
#Janek
"Dobrzy z was ludzie. Odwdzięcze się jak mogę za waszą pomoc - sięgnęła do sakwy - "dam wam po jednym magicznym amulecie, każdy spełni trzy życzenia. Używajcie ich mądrze" - powiedziała podając amulet Jankowi. Chłopiec spojrzał na niego z wdzięcznością, ale też z lekkim niedowierzaniem. Był już za stary na bajki, ale docenił miły gest tajemniczej kobiety. Uśmiechnął się niepewnie, obracając amulet w dłoniach. Nagle przeszła przez niego desperacka myśl - Czy amulet to właśnie ta szansa na którą czekał? Marzył o odmianie swojego losu, i jeśli był choć cień szansy, że to świecidełko może mu w tym pomóc - przysiągł że ją wykorzysta. Mimo niepewności i zrezygnowania, podarunek zasczepił w nim iskierkę nadziei. Chcąc podziękować, rozejrzał się, ale tajemnicza staruszka rozpłynęła się jak we mgle, zabierając ze sobą kosz jabłek. 
#Kasia
Następnego dnia rodzeństwo usiadło na kamieniu za ich domem, gdzie dyskutowali o wczorajszym zdarzeniu. Kasia obracała w palcach swój amulet, wciąż niepewna jego mocy. Wpatrywała się w niego, zastanawiając się, czy rzeczywiście miała przed sobą coś niezwykłego, czy tylko starą ozdobę podarowaną przez tajemniczą staruszkę. W tym momencie jej uwagę przykuł sąsiad - pan Müller, który szedł gościńcem, prowadząc swojego starego konia. Zwierzę nagle zachwiało się i upadło, co zmusiło mężczyznę do pochylenia się nad nim z niepokojem. „Chciałabym, aby koń pana Müllera był zawsze zdrowy” – powiedziała cicho, niemal bezwarunkowo. Nagle koń wstał jakby nic mu nie było, jego sierść lśniła, a oczy odzyskały dawny blask. Pan Müller rozejrzał się zdumiony, nie mogąc pojąć, co się właśnie wydarzyło. Kasia z szeroko otwartymi oczami spojrzała na swój amulet – właśnie odkryła jego moc.
#Janek
Janek, który siedział obok, również zauważył przemianę konia, i natychmiast podskoczył, a w jego głowie zaczęły kłębić się myśli. Jeśli amulet potrafił uleczyć konia, to dlaczego Janek miałby go nie użyć dla własnej korzyści? Jego siostra mogła mieć swoje pomysły, ale on wiedział jedno, że nie chciał już dłużej być biedny. Ściskając swój magiczny amulet w dłoni wypowiedział swoje życzenie z nadzieją w głosie. "Życzę sobie, aby mieć pełne kieszenie złota - W końcu nie będziemy musieli chodzić głodni, a może nawet wybudujemy porządny dom na który wszyscy będą patrzeć z podziwem". W ułamek sekundy jego podarte ubranie zamieniło się w bogato zdobiony strój, a z sakiewki wysypały się złote monety. Jego oczy zabłysnęły z zachwytu i już myślał o możliwościach jakie się przed nim otworzyły. Szczęśliwy, że znalazł swój bilet do lepszej i bogatszej przyszłości zapomniał o całym bożym świecie.
#Kasia
Kasia otworzyła usta ze zdumienia w odpowiedzi na nieoczekiwane zdarzenie. Jeśli Janek miał tyle złota, mogliby pomóc całej wiosce! Nie tylko koń pana Müllera, ale i jałowa ziemia wdowy Mayer mogłaby zakwitnąć. Żebrak przy kościele, którego widywała codziennie, mógłby dostać ciepłe ubrania oraz jedzenie. W jej sercu zrodziła się radość i poczucie obowiązku. Wyobrażała sobie uśmiechnięte twarze mieszkańców, dzieci bawiące się wśród pól pełnych obfitych plonów - To była prawdziwa szansa na odmianę losu. "Musimy dobrze wykorzystać to życzenie!" – powiedziała do brata, ale kiedy się odwróciła, jego już nie było. Pobiegł on w stronę wioski, zapewne chcąc od razu skorzystać z swojego nowego bogactwa. Lekko zmieszana, skierowała się do domu intensywnie myśląc, jakie następne życzenie przyniesie najwięcej korzyści wiosce. 
#Janek
Janek wszedł do karczmy, czując się jak nowy człowiek. W jego kieszeniach brzęczało złoto, a on pierwszy raz w życiu poczuł, że może mieć wszystko, czego zapragnie. Zamówił najlepsze jedzenie, najtłustszą kiełbasę i delektował się każdym kęsem, ciesząc się wcześniej nieosiągalnym dla niego luksusem. Gdy spojrzał na swoje pełne kieszenie, zdał sobie sprawę, że stać go na więcej. Bez wahania zapłacił oberżyście zawrotną sumę, i od tej pory to on stał się właścicielem jego karczmy. Wychodząc na dzieciniec zadowolony dostrzegł grupę chłopców, którzy kilka dni wcześniej śmiali się z jego dziurawych butów i chuderlawego ciała. Podszedł więc do żebraka siedzącego przy rynku i wręczył mu kilka monet i polecił rzucać kamieniami w chłopców. Pierwszy kamień poleciał, a Janek poczuł w sercu coś nowego – przyjemność płynącą z władzy. 
#Kasia
Przez najbliższy tydzień, Kasia zastanawiała się, co powinna zrobić ze swoim drugim życzeniem. Widziała choroby, które trawiły mieszkańców. Wiele osób, zwłaszcza starsi i dzieci, nie mieli dostępu do lekarstw ani opieki. W końcu, stanęła pośrodku rynku, ściskając amulet w dłoniach, i wypowiedziała życzenie: „Niech wszyscy chorzy w wiosce odzyskają zdrowie”. Chwila ciszy, a potem coś niesamowitego – z domów zaczęli wychodzić ludzie, którzy dotąd leżeli przykuci do łóżek. Starcy prostowali plecy, dzieci biegały radośnie po placu, a kobieta, która jeszcze wczoraj kaszlała krwią, uśmiechnęła się szeroko, dziękując Kasi ze łzami w oczach. Wioska zaczęła prosperować jak nigdy wcześniej, a mieszkańcy patrzyli na Kasię z wdzięcznością i podziwem - dostrzegając ją po raz pierwszy od dawna. Stała się dla nich kimś więcej niż zwykłą dziewczyną – stała się symbolem dobra, które miało odmienić ich los. 
#Janek
Janek w przeciwieństwie do Kasi wiedział co zrobić już następnego dnia, i upojony swoim poprzednim życzeniem, postanowił pójść o krok dalej. "Chcę, by ludzie mnie wielbili!" - krzyknął, unosząc swój amulet ku niebu. Gdy tylko wrócił do wioski, ludzie zaczęli na niego patrzeć z podziwem, szeptali jego imię, a niektórzy nawet się przed nim kłaniali. Wkrótce wieść o nieprzeciętnym młodzieńcu, który posiada moc spełniania życzeń, dotarła na królewski dwór. Król sam wysłał po niego, zapraszając do zamku na ucztę. Od teraz Janek jadał z lordami i baronami a każdy, kogo mijał na królewskim dziedzińcu, oddawał mu hołd. Czuł, że osiągnął wszystko o czym marzył. Jednak gdzieś w jego sercu tliła się niepewność czy była to prawdziwa chwała, czy może jedynie iluzja stworzona przez amulet. Zignorował to jednak, z wolna przekonując się o swojej niezwykłości.
#Kasia
Kasia widziała, jak jej brat oddala się od wioski, a jego życie staje się coraz bardziej odległe od tego, które znali. Czasem zastanawiała się, co się z nim dzieje, ale nie miała czasu na zmartwienia. Jej życie wcale nie stało się łatwiejsze mimo posiadania magicznej mocy. Każdy dzień był pełen pracy i obowiązków. Ludzie coraz bardziej polegali na niej, prosili o rady, szukali jej wsparcia. Była zmęczona, ale w jej sercu panowała satysfakcja – wiedziała, że robi to, co jest słuszne. Każdego dnia czuła się coraz bardziej związana z mieszkańcami, a oni oddawali jej wdzięczność i szacunek. Coraz też częściej, odpłacali jej dobroć pomagając przy pracach domowych, lub przynosząc jej posiłek, kiedy ona sama nie miała co jeść. Wioska, która słynęła wcześniej z indywidualizmu stawała się coraz bardziej zżyta i serdeczna. 
#Janek
Tymczasem Janek niemal całkowicie zapomniał o swoim dawnym życiu, a każdy dzień w zamku był dla niego pełen przepychu i uciech. Otaczały go bogactwa, służba spełniała każde jego żądanie, a dworzanie chwalili każdy jego gest. Stał się leniwy, zaczął postrzegać innych ludzi jako narzędzia do realizacji swoich pragnień. Już nie pamiętał, jak to jest być głodnym i marznąć w zimie. Zapomniał o wiosce, o siostrze, o tym, jak kiedyś pragnął lepszego życia – teraz nie liczyło się nic poza jego własną chwałą. Zapomniał nawet o dobrej ciotce i o tym komu zawdzięcza swoją obecną sytuację. Uważał, że amulet to docenienie jego wielkości i że nie otrzymałby amuletu gdyby nie był nieprzeciętny. W jego umyśle zrodziła się nowa myśl – skoro już jest wielbiony na dworze, i skoro ma posłuch wśród wielu szlachciców, może powinien sięgnąć po coś jeszcze większego.
#Kasia
Przyszła pora na trzecie życzenie, i kasia przez długi czas zastanawiała się nad nim. Chciała zachować ostatnie życzenie dla siebie, ale pewnego dnia jej ciotka nagle zachorowała. Kobieta, która całe życie poświęciła, na wychowanie Kasii i Janka po śmierci ich rodziców, teraz leżała na posłaniu blada i osłabiona. Mieszkańcy starali się jej pomóc, ale choroba postępowała. Kasia spędzała przy niej noce, podając zioła, ale nic nie przynosiło poprawy. W końcu, patrząc na wyczerpaną twarz ciotki, ścisnęła swój amulet i wyszeptała: "Proszę, aby moja ciotka wróciła do zdrowia.". Natychmiastowo kobieta otworzyła oczy, a jej oddech stał się głębszy. Chociaż ciotka patrzyła na Kasię z wdzięcznością, to ona sama poczuła, jak jej ostatnia szansa na własną przyszłość rozwiała się niczym mgła.
#Janek
Janek tymczasem pragnął większej władzy. Już nie wystarczało mu bycie podziwianym – chciał, by to on zasiadł na tronie. "Chcę zostać królem!" – rzucił życzenie, unosząc amulet z dumą. Z początku nic się nie stało, jednak potem przechodząc się zamkowym korytarzem zauważył, że część dworzan spoglądała na niego z nowym zachwytem. Zauważył że ma większy posłuch i szacunek, a niektórzy szlachcice zaczęli go popierać, szepcząc, że byłby silniejszym władcą niż obecny król. Janek poczuł się niezwyciężony, a kolejne pochlebstwa jedynie utwierdzały go w przekonaniu, że tron mu się należy. Zaczął jawnie występować przeciwko królowi podczas zebrań, otaczając się coraz większym gronem zwolenników. Nie zauważył jednak, jak wielu jego dawnych sprzymierzeńców zaczęło patrzeć na niego z obawą, łącznie z królem.
#Kasia
Tymczasem Kasia żyła dalej skromnie w swojej małej mieścinie. Jednak kiedy wieść o cudownym uzdrowieniu ciotki rozeszła się po wiosce, mieszkańcy zaczęli tłumnie przybywać do jej domu. Każdy przynosił coś od siebie – jedni żywność, inni tkaniny, a jeszcze inni własne siły, oferując pomoc w codziennych obowiązkach. Wkrótce wśród nich zaczęła dojrzewać myśl, że to ona powinna zostać ich przewodniczką. Pod wieczór, gdy w chacie Kasi zebrało się niemal całe miasteczko, jeden z najstarszych mieszkańców uniósł się i przemówił. "Wszyscy widzieliśmy, jak Kasia oddała wszystko, by pomóc innym. Myślę że ktoś taki zadba o całą wioskę i powinniśmy jednogłośnie uznać ją za naszego Sołtysa.". Reszta mieszkańców zgodziła się natychmiast, a Kasia, choć początkowo onieśmielona, przyjęła to jako kolejne zobowiązanie wobec ludzi, których kochała.
#Janek
Nad Jankiem natomiast zaczęły zbierać się czarne chmury, gdy słowa o buncie zaczęły powoli docierać do króla. Początkowo władca je ignorował, uznając, że Janek to jedynie ambitny młodzieniec, który gubi się jeszcze w dworskiej etykiecie. Jednak kiedy na jednej z rad królewskich kilku dworzan zaczęło zwracać się do Janka per - "Królu", sprawa stała się poważna. Król wstał ze swojego tronu, spoglądając surowo na zgromadzonych. "Widzę, że niektórzy zapomnieli, komu przysięgali swoją wierność" – powiedział lodowatym tonem, i nagle zwrócił się do straży, wskazując na Janka. "Pojmać go natychmiast!". Sala wypełniła się zamieszaniem, a Janek, zszokowany i wściekły, zdał sobie sprawę, że w jednej chwili stracił cały swój wpływ. Dworzanie, którzy jeszcze przed chwilą byli jego stronnikami, teraz odwrócili wzrok, unikając jego spojrzenia.
#Kasia
Kilka miesięcy później wioska pod rządami Kasi rozkwitła jak nigdy wcześniej. Dzięki wzajemnej pomocy i dobroci, mieszkańcy nie musieli już polegać na życzeniach na poprawę własnej sytuacji. Za jej sprawą, plony potroiły się, a wędrowni handlarze częściej odwiedzali Brannstein - niosąc wieść o cudownym nowym przewodniczącym w świat. Tym razem jej ciężka praca została jednak należycie nagrodzona nie tylko wdzięcznością, ale też lepszymi warunkami. Jako Sołtys mogła zamieszkać w pięknym domu z obfitym ogrodem. Pewnego dnia, do wioski przybył królewski posłaniec w eleganckiej karocy. Przyniósł wiadomość, że sam król dowiedział się o niezwykłym rozwoju osady i o dziewczynie, która stała się jej filarem. Zaproszono Kasię na Dwór, aby nagrodzić jej niebywałe osiągnięcia i poprosić o radę w zarządzaniu królewskim majątkiem.
#Janek
Tymczasem Janek, po wypuszczeniu z aresztu został wyrzucony z zamku, co było i tak łagodną karą. Już nikt nie klękał przed nim ani nie zwracał się do niego z szacunkiem, a tym bardziej nie chciał go widzieć na tronie. Z dnia na dzień stracił wszystko – bogactwo, władzę, a przede wszystkim wpływy, które dotąd karmiły jego dumę. Błąkał się ulicami miasta, zaglądając do tawern i próbując znaleźć schronienie w opuszczonych zaułkach. Ludzie, którzy niegdyś oddawali mu hołd, teraz mijali go obojętnie, nie poznając w nim dawnego dworzanina. Każdy kolejny dzień stawał się dla niego walką o przetrwanie, a zimne noce przypominały mu czasy, gdy był tylko biednym chłopcem z wioski. Zaczął rozumieć teraz gorzką prawdę, że gdyby mądrze obchodził się z amuletem, nie musiałby polegać jedynie na magicznych zdolnościach w zyskaniu szacunku i bogactwa. 
#Kasia
Kasia przybyła na audiencję do zamku, gdzie została przyjęta z wielkimi honorami. Król, siedzący na swoim złotym tronie, uważnie słuchał jej opowieści o tym, jak zarządzała wioską, jak nauczyła ludzi współpracy i jak dzięki uczciwej pracy można osiągnąć dobrobyt. Był pod wrażeniem jej mądrości i rozsądku. "Twoje działania są godne podziwu, Kasiu" – powiedział, spoglądając na nią z uznaniem. "Królestwo potrzebuje ludzi takich jak ty. Chciałbym, byś została moim doradcą i pomogła w zarządzaniu ziemiami. Wraz z tym tytułem otrzymasz wiele przywilejów, które pomogą ci szerzyć twoje idee i ulepszać życie innych." Kasia, choć zaskoczona, przyjęła propozycję, wiedząc, że dzięki temu będzie mogła pomóc jeszcze większej liczbie ludzi. Wychodząc z sali tronowej, jej wzrok przykuł niewyraźny kształt skulonej postaci w cieniu jednej z kolumn na dziedzińcu - Rozpoznała w nim Janka.
